#### **За курса**
Курсът "**Software Technologies**" дава начални познания по най-използваните софтуерни технологии в практиката и позволява на студентите да се ориентират кои технологии им харесват, за да ги изучават по-задълбочено. Изучават се базови концепции от **front-end** и **back-end** разработката. Курсът се състои от четири части: **HTML5 разработка** (HTML + CSS + JavaScript + AJAX + REST), **PHP уеб разработка** (PHP + MySQL), **C# уеб разработка** (ASP.NET MVC + Entity Framework + SQL Server) и **Java уеб разработка** (Java + Spring MVC + Hibernate + MySQL).

Методиката на обучение е изключително практическа. Изучаваният материал е представен с **малко теория**, с **многобройни примери** и огромно количество **практически задачи** с нарастваща трудност и надграждащи се една след друга, с подробни постъпкови указания. **Практическата работа** в клас под надзора на преподаватели и асистенти (или вкъщи за онлайн студентите) е **над 70%**. Курсът само запознава с изучаваните технологии и дава съвсем начални умения без да влиза в дълбочина. Целта не е научаване на обхванатите технологии, а запознаване с тях.

В първите няколко теми студентите се запознават с **HTML5 платформата**. Чрез много практически упражнения се изучават основите на езика за описание на уеб съдържание **HTML** в комбинация с езика за стилизиране на уеб съдържание **CSS** и езика **JavaScript**, с който се изграждат динамични клиентски уеб приложения, изпълнявани в **уеб браузъра** (**front-end разработка**). Изучават се базови елементи на езика **JavaScript** - неговият синтаксис, обхват на променливите, условни конструкции, цикли, масиви, обекти, функции и работа с тях, достъп до елементите в страницата през **DOM**. Продължава се с практическо използване на технологията **AJAX** за извличане на данни от **REST** услуги и достъп до **BaaS** услуга за съхранение на данни в cloud среда (**Kinvey**). За да свържат всичко изучавано до момента, като практически проект студентите изграждат **проста блог система**, базирана на **HTML5**, **AJAX** и **REST** услуга.

В следващите няколко теми студентите се запознават с **PHP** и **MySQL**. След инсталация и конфигурация на работна среда за **PHP** (**XAMPP** или **LAMP**), те се запознават с езика, неговият синтаксис, условни конструкции, цикли, масиви, функции. Продължава се с много кратко запознаване на **HTTP протокола** и обработка на **GET** и **POST** заявки с **PHP**. Следва много кратко запознаване с релационните бази данни и **MySQL** чрез примери и практически упражнения. Изучава се дефинирането на таблици и връзки между тях, писане на много прости **SQL заявки** и достъп до **МySQL** от **PHP** - извличане, добавяне, промяна и изтриване на редове. За да свържат всичко изучавано в последните няколко теми, като практически проект студентите изграждат **проста блог система**, базирана на **PHP** и **MySQL**.

След като преминат през тези теми, студентите се запознават със **C# Web разработката**. Започва се с практическо опознаване на **MS SQL** **Server** и технологията **Entity Framework** за достъп до данни от **C# приложения**. Следват основите на технологията за изграждане на сървърни уеб приложения **ASP.NET MVC** - изгледи, контролери, модели, форми, достъп до данни, регистрация на потребители и вход (login). Следва разработка на практически проект - **проста блог система**, базирана на **ASP.NET MVC, Entity Framework и SQL Server**.

В последните няколко теми студентите се запознават с **Java Web** **разработката**. Започва се с кратко въведение в езика **Java** - синтаксис, променливи, условни конструкции, цикли, масиви, списъци, класове и обекти. Следва запознаване с **Hibernate ORM** и достъпа до **MySQL** база данни от **Java**. Продължава се с Java Web приложенията (**Servlets / JSP**) и технологията за Java уеб разработка **Spring MVC**. Следва разработка на практически проект - **проста блог система**, базирана на **Java, Spring MVC, Hibernate** и **MySQL**.

Виж още
## **Умения, които ще придобиеш** 
- Изграждане на уеб страници с HTML и CSS 
- Работа с REST, JSON, jQuery, AJAX 
- Уеб разработка с ASP.NET MVC - основи 
- Уеб разработка със Spring MVC - основи 
- Основни концепции на Symfony Framework 
- Основни концепции на Node.JS и Express.JS 

Светлин Наков 

Преподавател 

**Свелин Наков** е вдъхновител на хиляди млади хора да се захванат с програмиране и софтуерни технологии. Като ученик и студент е победител в конкурси и олимпиади по информатика и състезателно програмиране, включително **4 медала** от международни олимпиади по информатика. Като студент работи като програмист и преподава програмиране в университети и софтуерни академии. По-късно ръководи екипи по разработка на софтуер и създава собствена софтуерна фирма и софтуерна академия. Наков има над 15-годишен опит като **софтуерен инженер**, ръководител на софтуерни проекти, консултант, **лектор** и предприемач с богат опит в .NET и Java EE платформите, информационни системи, бази данни, уеб разработка и софтуерно инженерство. Той е **автор на 7 книги** за компютърно програмиране и софтуерни технологии, C# и Java, както и на десетки технически и научни публикации. Светлин Наков има **докторска степен** в областта на компютърните науки, носител е на **Наградата “Джон Атанасов” на Президента** на България. През последните 10 години създава и задвижва с вдъхновение и всеотдайна работа **няколко школи за практическо обучение на софтуерни инженери**: Национална академия по разработка на софтуер (НАРС), Софтуерна академия на Телерик и Софтуерен университет (СофтУни). Бил е преподавател по програмиране и разработка на софтуер във **ФМИ на Софийски университет**, в **Технически университет - София** и в **Нов български университет (НБУ)**. Повече информация може да намерите в блога му: <http://www.nakov.com>.
